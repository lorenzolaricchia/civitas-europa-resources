---
title: "Rielezione Von der Leyen: la confusione del Centrodestra italiano"
cover: "/images/posts/rielezione-von-der-leyen-la-confusione-del-centrodestra-italiano.jpeg"
date: 1721384893
excerpt: "A Strasburgo la compagine di governo rimane fuori dai giochi. E dimostra di non conoscere l'Europa."
authors:
  - estefano-tamburrini
---

﻿



## 
_Chissà cosa direbbero **Altiero Spinelli** ed **Enrico Rossi** sull’atteggiamento della classe politica italiana in occasione della rielezione di Ursula Von der Leyen alla presidenza della Commissione europea per un secondo mandato. Non considererebbero neanche i nomi di candidati come Elly Schlein, che si sono fatti eleggere a Strasburgo senza neppure andarci: perché **l’europeismo – se finto, strumentale e inautentico – fa più ribrezzo del sovranismo stesso**. Lo aveva già detto Romano Prodi, il cui monito è rimasto disatteso._

_Spinelli e Rossi si limiterebbero però a parlare di quanto avvenuto martedì 18 luglio; di chi a Strasburgo c’era. E se la sarebbero un po’ presa con il Centrodestra: non tanto per l’incompatibilità ideologica che intercorre fra gli autori del Manifesto Ventotene e l’odierna maggioranza italiana, quanto per il **dilettantismo** messo in pratica dal giorno dell’elezione all’Europarlamento a martedì 18 luglio.

A cominciare dallo sparpagliarsi in diversi gruppi pur facendo parte del medesimo governo a livello nazionale: Fratelli d’Italia ingessata nel gruppo dei Conservatori e riformisti, che non ha raggiunto un accordo con Von der Leyen e nessun altro risultato alle trattative; la Lega, che gioca il proprio consenso attorno alle posizioni revisioniste del generale Roberto Vannacci già ridimensionato all’interno del gruppo dei Patrioti; Forza Italia, che sogna il consenso dei moderati – esistono? – restando fedeli al Partito popolare europeo con Antonio Tajani quale punto di riferimento.

Tutti loro stranieri a Strasburgo: **li accomuna lo smarrimento riguardo a logiche ben diverse da quelle che prevalgono nel teatro politico nazionale**. Tant’è che c’è, tra di loro, chi è uscito dalla seduta parlamentare parlando di «inciucio», di non osservanza «al voto del popolo», di congiura «tra i perdenti» e via dicendo._

_Sarebbero rimasti perplessi, Spinelli e Rossi, dinanzi al via vai di politici che si fanno eleggere in Europa, in regime parlamentare e con un sistema proporzionale e ne parlano come se si trattasse del presidenzialismo statunitense; non hanno ancora ottenuto il premierato in Italia, ma l’hanno già esportato altrove._

**_Il dramma è che nulla di tutto questo ha minimamente inciso sul risultato. A Von der Leyen servivano 360 voti: ne ha ottenuti 401 senza Fratelli d’Italia._**

_Un dato che spazza via **l’illusione di contare** che si era rafforzata in Giorgia Meloni durante il G7 in Puglia. È stata invece evidenziata la scarsa capacità di costruire alleanze, di portare a casa delle nomine di peso._
_Se occorreva fare una scelta: era più importante questo test e non il G7, rimasto un summit più cerimoniale che politico._

_Più che evocare l’«inciucio», andrebbero ristudiate le dinamiche della politica stessa: meglio una minoranza organizzata e agile e non una maggioranza incapace, ingessata; meglio una minoranza con le idee chiare anziché una maggioranza disordinata e senza contenuti, al di là degli slogan come l’«Europa degli Stati» e altre invenzioni._

_Toccherà, e conviene anche a loro, cominciare a occuparsi dei problemi anziché restare in campagna elettorale permanente._ _E va fatto subito, perché pesano sull’agenda i dossier riguardanti i rapporti con la Russia e la fine dell’era di dipendenza dai combustibili fossili, il conflitto a Gaza e l’eventuale soluzione a due stati, la transizione ecologica e il taglio delle emissioni del 90% entro il 2040, il rapporto con gli agricoltori, la salute mentale dei giovani nell’era del mondo digitali e il Green deal europeo, con il piano sul Clean industrial deal._

_Si parla anche di «**fondo europeo per la pace**» ricordando che quest’ultima «non è mai stata scontata», ma «qualsiasi illusione è stata infranta dalla guerra di aggressione di Putin in Ucraina» sottolineando che «la nostra determinazione collettiva deve essere tanto forte quanto grande è la sfida». E la sfida è assai grande per l’Europa, che potrebbe **trovarsi più sola nel cammino** dopo novembre: quando gli Stati Uniti eleggeranno un nuovo presidente. D’altronde, le parole avvincenti di Von der Leyen non combaciano con la subalternità economica e militare nei confronti degli Usa. O si impara a camminare con le proprie gambe, o la paralisi è certa._  


**Stefano Soler Tamburrini**


